---
lang: sv
title: Vad menas med att hävda sig själv konstruktivt?
---

Du har säkert hört någon säga ”Du behöver stå upp för dig själv!” Men
vad betyder det? Att hävda sig själv på ett konstruktivt sätt är ett
visst sätt att kommunicera. Om du hävdar dig själv konstruktivt
uttrycker du dina känslor, tankar, behov och åsikter på ett öppet sätt,
som inte kränker andra människors rättigheter. Om du är aggressiv
använder du en kommunikationsstil som kränker andra människors
rättigheter. Ytterligare en kommunikationsstil är den passiva. Om du
kommunicerar passivt respekterar du inte dina egna rättigheter. Du har
säkert också hört talas om kommunikationsstilen passiv aggressivitet.
Det är när du är aggressiv -- men på ett indirekt eller passivt sätt.
Ett exempel skulle kunna vara om du smällde igen dörren efter dig och
drog dig undan när det du egentligen hade behövt göra var att utrycka
din ilska på ett konstruktivt sätt. 

## Myter om självhävdelse

Det finns flera myter om konstruktiv självhävdelse. Ibland använder
människor dessa myter som ursäkter för att inte hävda sig själva bättre.
Det är värt att titta närmare på de här myterna i detalj. I modul 3, som
handlar om sätt att tänka på ett mer självhävdande sätt, kommer vi att
fördjupa oss i olika sätt att tänka som hindrar oss från att hävda oss
själva. Dessutom kommer vi att titta närmare på hur vi kan förändra vårt
sätt att handla, med hjälp av så kallade beteendeexperiment.

### Myt 1: ”Att hävda sig själv är detsamma som att vara aggressiv”

Vissa tror att de hävdar sig själva eftersom de uttrycker sina behov när
de är aggressiva. Det är visserligen helt sant att både aggressiv
kommunikation och konstruktiv självhävdelse inbegriper att du förmedlar
vad du behöver. Men skillnaden i hur du hävdar dina behov aggressivt och
hur du gör det konstruktivt är mycket viktig. Det handlar bland annat om
vilka ord, vilket tonläge och vilket kroppsspråk du använder. Vi kommer
att diskutera de här skillnaderna mer i detalj i avsnitten om
icke-verbala kännetecken för respektive kommunikationsstil.

![](/sites/respekt/media/image/canvas-aggressiv-slinga-X.svg){style="width: 400px; height: 400px; margin: 1em 0px 0px;"}

**Aggressiv kommunikation** kränker andra personers rättigheter. De egna
behoven har överhanden.

![](/sites/respekt/media/image/canvas-konstruktiv-slinga-X.svg){style="width: 400px; height: 400px; margin: 1em 0px 0px;"}

**Konstruktivt självhävdande kommunikation** respekterar både andra
personers rättigheter och dina egna rättigheter.

![](/sites/respekt/media/image/canvas-passiv-slinga-X.svg){style="width: 400px; height: 400px; margin: 1em 0px 0px;"}

**Passiv kommunikation** kränker dina egna rättigheter till förmån för
andra personers behov.

### Myt 2: ”Om jag hävdar mig själv får jag som jag vill”

Att du hävdar dig själv konstruktivt betyder inte att du alltid får det
du vill. Att hävda sig själv på ett konstruktivt sätt ger faktiskt inga
garantier alls för några särskilda utfall. Att konstruktivt hävda sig
själv handlar om att uttrycka sig på ett sätt som är förenligt med både
dina behov och andras behov. Ibland betyder det att du får som du vill,
ibland att du inte alls får som du vill och ibland att du kommer att
lyckas förhandla fram en kompromiss som är tillfredsställande för alla
parter.

### Myt 3: ”Om jag ska hävda mig måste jag göra det jämt”

Om du lär dig hur du kan hävda dig själv konstruktivt får du
valmöjligheten att kommunicera det som är viktigt för dig på ett sätt
som samtidigt respekterar andras rättigheter. Det betyder inte att du
måste stå upp för din åsikt eller dina behov i varje given situation.
Kanske upptäcker du att det i vissa situationer inte är det mest
lämpliga sättet att agera. Tänk dig till exempel att du är på en bar och
plötsligt blir angripen med aggressivitet och kanske till och med hot om
fysiskt våld. Genom att då stå upp för dig själv skulle du kunna utsätta
dig för risken att en inte helt rationell person åsamkar dig skada. I
det här fallet kan en passiv inställning mycket väl vara den mest
framgångsrika. Att lära sig konstruktiv självhävdelse handlar om att ge
sig själv valmöjligheter.
