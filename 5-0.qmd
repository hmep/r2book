---
lang: sv
title: Halvtidsavstämning
---

Du har nu kommit lite drygs halvvägs genom det här självhjälpsmaterialet. Grattis till
de nyupptäckter och lärdomar du har gjort i dina beteendeexperiment! 
Oavsett om det har gått som du önskade eller om du stött på problem, så
har du vunnit möjlighet att reflektera över vad som varit hjälpande och
hindrande för dig när du prövat att hävda dig själv konstruktivt.

Om du vill maximera effekterna av ditt deltagande i det här programmet,
påminn dig om vilka fördelarna är för dig att [byta undvikande av
ångest mot aktivt deltagande](3-2.html) som du jobbade med vecka 3.

Om du ännu inte gjort ditt första beteendeexperiment finns det gott om
tid att komma ikapp den här veckan. Kom ihåg: Att utföra
beteendeexperiment är att ge sig möjlighet att samla positiva
erfarenheter. Du som hunnit utföra ett eller flera beteendeexperiment är
självklart också välkommen att planera in och utföra fler. Använd
arbetsbladet för beteendeexperiment, du kan fylla i det hur många gånger som helst.

::: {.content-visible when-format="html"}
[Planera och genomför ett beteendeexperiment (PDF)](forms/be.pdf)
:::

## Vanliga frågor och svar

Här är några frågor som vi har märkt att många i programmet brukar ha
vid den här tidpunkten. Om du inte hittar svaret på något du undrar
över, ställ din fråga i arbetsbladet här ovan!

### 1. ”Varför misslyckas jag med mitt beteendeexperiment?”

![](sites/respekt/media/image/aktivacirkeln-redux-E-slinga.svg)

Det går inte att misslyckas med ett beteendeexperiment. Antingen går det
precis som man vill -- så bra, då! Eller så händer det värsta du kan
tänka dig -- din katastroftanke visar sig stämma. (Eller så går det
halvbra.) Oavsett utfall finns det massor att lära sig av! Kunde du
klara av obehaget som uppstod genom att tolerera ångesten och/eller
reglera ned den? Vad var hindrande för utförandet av målbeteendet,
antingen i situationen i stort eller i form av egna tankar eller
känslor? Vilka sårbarhetsfaktorer ”var aktiva” -- var du trött och
stressad? Vilka mer eller mindre medvetna säkerhetsbeteenden utförde du
samtidigt som målbeteendet (pratade tyst, tittade bort, var aggressiv
och så vidare). Vad vill du ändra till nästa gång?

Det man lär sig över tid kan också vara att saker och ting kan gå lite
hur som helst: Ibland går allt bra när omständigheterna är optimala,
ibland går allt dåligt trots att omständigheterna är optimala. Och
ibland går det bra trots usla omständigheter! Därför finns det all
anledning att tänka ”upp på hästen igen” och testa igen. Vem vet vad
du lär dig härnäst?

### 2. ”Hur är det möjligt att respektera egna och andras rättigheter SAMTIDIGT?”

Många som skattar sin egen självhävdelse sätter antingen ett högt värde
på respekt för egna rättigheter (men lågt på andras) eller ett högt
värde på respekt för andras rättigheter (men lågt på egna). Så kan det
förstås vara också. Det första exemplet kallas ”aggressiv
självhävdelse”, det andra kallas ”passiv självhävdelse”. Men vi har
också upptäckt att många tänker sig att respekt-skattningen är ett
nollsummespel, ungefär som ”om jag sätter högt på mig själv betyder det
att jag trampar på andras rättigheter” eller ”om jag sätter högt på
andras rättigheter betyder det att jag försummar mina egna”.

Men måste det vara så?

Genom att göra det som är viktigt för en själv, men på ett sätt som
respekterar den andras rättigheter, så visar man på sätt och vis
”*respekt i kvadrat” för sig själv* och ”*respekt i kvadrat” för den
andra*.

-   *Du själv* får bättre självkänsla genom att inte uttrycka dig
    aggressivt, eftersom du slipper känna skuld och klandra dig själv
    efteråt.
-   *Den andra* får bättre relation till dig genom att du inte uttrycker
    dig passivt, eftersom det ger hen möjlighet att ta ansvar för sina
    egna problem och slipper att du blir sur och bitter på hen.

![Titta noga på bilden. I återstoden av det här programmet, hur kan du agera för att maximera skattningarna av respekt för både dina egna rättigheter och andras rättigheter?](sites/respekt/media/image/canvas-konstruktiv-slinga-X.svg)

### 3. ”Varför får jag MER ÅNGEST av avslappningsövningarna?”

Om du märker att
ångestnivåerna går upp när du tränar avslappning beror det sannolikt på
samma sak som gör att du är mer eller mindre spänd i vardagen till att
börja med. Genom att du omedvetet spänner dig i vardagen reducerar du
kortsiktigt den ångest det innebär att vara lite mer medvetet
närvarande. Det här är ett vanligt
fenomen, som enligt forskning drabbar mellan 15% till 50% av personer
som tränar mindfulness eller avslappning. Att spänna sig kan för många fylla funktionen att ”ta
kontroll” och att undvika känslor man lärt sig uppfatta som farliga
eller oönskade tidigare i livet. Tyvärr leder spänningen också till att
du också blir mer vaksam på hot, att du tänker fler negativa tankar om
hur det ska gå, att du ältar mer av hur saker har gått och att du
fortsätter undvika allt sådant i vardagen som väcker obehagliga känslor.

Fortsätt ändå! Om du fortsätter med övningarna kommer du att märka att
du *både* klarar av att 1) *tolerera* och att 2) *reglera* ångesten själv --
utan att ta till undvikande. Det är en vinst i sig. Men framför allt gör
det att det blir lättare för dig att hävda dig själv konstruktivt, så
att du 3) *får mer av det du värdesätter i livet*.

::: {.callout-tip}
## Lästips

[En artikel i Svenska Dagbladet 2020-03-02](https://www.svd.se/a/opmv3W/mindfulness-kan-ge-mer-angest-och-oro) (kräver inloggning) handlar om
avslappningsframkallad ångest. I den säger Michelle Newman, professor i
psykologi vid amerikanska Pennsylvania State University, att de som
behöver avslappning mest är de som är mest benägna att få ångest när de
slappnar av. Om du hör till den gruppen -- fortsätt träna avslappning
trots din ångest! Michelle Newman säger också: ”Vårt budskap är inte
att det är dåligt för vissa människor att slappna av, tvärtom. För att
må bra måste du kunna slappna av, och det betyder också att du kan
behöva uppleva ångesttoppar ibland.”
:::

### 4. ”Varför i hela världen ska jag inte dra mig undan om det är det jag känner för?”

Många som planerar och utför beteendeexperiment brukar förr eller senare
ställa sig själva frågorna ”Varför ska jag hålla på så här och göra
saker som jag tycker är obekväma eller till och med djupt obehagliga?”
eller ”Varför ska jag inte lyssna på att min kropp signalerar att jag
inte vill göra det här?”. Vi har inget bra svar på
de frågorna. Men du som ställer dig dem har förmodligen själv bra svar på de
frågorna. Så här är några motfrågor som kan hjälpa dig att hitta egna skäl
att bryta undvikande och ta en mer aktiv del i ditt eget liv:

-   Vad är det du missar när du låter bli att göra det där obehagliga?
-   Hur skulle din självkänsla och ditt självförtroende påverkas av att
    du fortsätter utsätta dig för det du tidigare undvikit?
-   Hur motiverande är det för dig att träna på att själv bli bättre på
    att reglera och/eller tolerar ångesten och andra jobbiga känslor, istället för att
    undvika dem?
-   Hur villig är du att agera på ett sätt nu som gör att du kommer att få allt
    mindre ångestproblem i framtiden?

### 5. ”Jag har för mycket att göra, hur ska jag hinna träna avslapppning?”

Det är förstås rimligt att stress är hindrande för att öva avslappning!
Vore det meningsfullt för dig att vända på perspektivet? Du skulle kunna
testa att ge dig själv lite mer tid för själva avslappningsövningarna,
för att se hur avspänning i kroppen 1) påverkar upplevelsen av stress
och 2) ger dig lite mer tid för eftertanke, så att du väljer de sakerna
som är verkligt viktiga (och välja bort allt det som du faktiskt inte
vill göra). Skulle du vilja testa det?

### 6. ”Måste jag ALLTID utsätta mig för maximalt obehag?”

Nej, blanda lätt och svårt! Det är inget självändamål att utsätta sig
för maximal ångest hela tiden. Livet skulle ju vara rent eländigt då.
Poängen med träning i avslappning och konstruktiv självhävdelse är att
ge dig själv större framkomlighet och flexibilitet. Vissa dagar är man
mer sårbar än andra. Om du har en tung dag, unna dig då att lyssna på
din kropp -- det är också ett exempel på väldigt konstruktiv
självhävdelse som många kämpar med. Ta sköna promenader och varma bad
eller vad som helst som ger dig vila och är uttryck för självomsorg. Då
laddar du batterierna så att du orkar fortsätta träna på konstruktiv
självhävdelse!

### 7. ”Handlar konstruktiv självhävdelse bara om att säga nej?”

Absolut inte. Det handlar lika mycket om att aktivt välja saker som
att aktivt välja bort saker. Tänk på att varje gång du väljer bort något
så väljer du något annat. Konstruktiv självhävdelse kan lika gärna
handla om att hävda sina känslor i nära relationer, till exempel att
uttrycka varma känslor gentemot en vän, att ge en en kollega en
komplimang eller att våga säga ”jag älskar dig” till sin partner. Att
säga en sådan sak kan vara svårt nog, eftersom man när man säger det
riskerar att utsätta sig för ångesten som kommer av den tunga
katastroftanken att ens partner kanske inte älskar en tillbaka. Att då
säga ”jag älskar dig” (istället för att undvika att göra det) är
absolut att träna på konstruktiv självhävdelse!
