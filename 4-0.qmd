---
lang: sv
title: Introduktion till tekniker för konstruktiv självhävdelse
---

I det här kapitlet introducerar vi effektiva tekniker för konstruktiv
självhävdelse och ger dig möjlighet att mängdträna på dessa i
beteendeexperiment. Dessa tekniker kan användas i en stor mängd
situationer.

## Rollspelsexempel

Här är ett kort rollspel där vi demonstrerar hur du kan utföra en av
teknikerna för att säga nej. När du tittar på exemplet, tänk dig hur det
skulle vara för dig att ha Patriks roll och vara den som så envist säger
nej. Hur mycket motstånd eller olust väcker det hos dig? Skulle du våga
testa det själv? I vilket sammanhang skulle det kännas okej att göra
det?

{{< video https://www.youtube.com/embed/iX7Y4ft3VHw >}}

## Börja lagom svårt

När du övar på de här teknikerna kan det vara bra att börja i en neutral
situation. Med det menar vi en situation där din ångest inte är för
stark. När du efter hand blir mer och mer förtrogen med och skicklig på
att utföra teknikerna, kan du börja använda dem i svårare och mer
känslointensiva situationer. Precis som när du lär dig andra färdigheter
är det viktigt att komma ihåg att det inte alltid går som du tänkt eller
planerat. Det är viktigt att du inte klandrar dig själv för det, utan
tittar på vad det var hindrande och som du kan pröva att ändra nästa
gång. Och att du sedan testar tekniken igen! Med tiden kommer du märka
att det blir lättare och lättare.

När du nu ska börja mängdträna konstruktiv självhävdelse, ta hjälp av
aktiva cirkeln-bilden. Påminn dig själv om vilka fördelar med att öva
som du kan ”bära med dig” in i beteendeexperimenten du kommer att göra
den här veckan.

![](/sites/respekt/media/image/aktivacirkeln-redux-E-slinga.svg)

## Kom ihåg den icke-verbala kommunikationen

Med alla dessa tekniker är det lika viktigt att tänka på den
icke-verbala kommunikationen, som den verbala. Det kan vara lätt att tro
att man hävdar sig själv konstruktivt bara för att man använder en viss
teknik för självhävdande; det är dock lika möjligt att använda dessa
tekniker på ett aggressivt eller passivt sätt. Hur budskapet landar kan
till stor del bero på den icke-verbala delen av kommunikationen.

Se till att du hävdar dig själv konstruktivt genom att hålla ett lågt
röstläge, normal röststyrka, jämn taltakt och god ögonkontakt. Försök
slappna av i kroppen, så att du håller den fysiska spänning låg. Gå
tillbaka till modul 2 om du vill repetera olika icke-verbala sätt som du
kan hävda dig själv konstruktivt på.
