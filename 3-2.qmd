---
lang: sv
title: Argument för att byta undvikande mot aktivt deltagande
---

Många av de som börjar reflektera över sitt beteende brukar upptäcka att
de ofta är oroliga och nervösa inför utmanande situationer. Ibland
upptäcker de också att det de mest av allt är oroliga för är att känna
ångest och obehag i de situationerna. Ditt målbeteende kanske handlar om att ge kritik till en arbetskollega, be
chefen om mer stöd i arbetet, genomföra en presentation för dina
kollegor på ett arbetsmöte, säga till dina barn att du vill att de
hjälper till mer hemma eller att säga nej till en vän. Vad är det som
väcker obehag hos dig i relation till din målsättning?

::: {.callout-tip}
## Har du formulerat SMARTa mål ännu?

Har du inte ännu formulerat ett eller några SMARTa mål? Hoppa då tillbaka till
[materialet för vecka 1](1-5.qmd) och gör det nu -- du kommer att ha stor glädje av det alldeles strax.
:::

## Ångest och rädsla hänger ihop

Ångest är intimt förknippat med rädsla. Båda reaktionerna aktiverar
samma kroppsreaktioner. Du kanske känner igen rädsla och ångest som bland annat
hjärtklappning, handsvett, spända muskler och ökad vaksamhet på det som
du uppfattar som hotfullt. Utan dina förfäders väl utvecklade förmåga
att uppleva rädsla och ångest skulle du inte finnas --
rädsloreaktionen har varit den evolutionära fördel som gjorde att de
snabbt satte sig i säkerhet när de konfronterades med livsfarliga hot.
Du kommer kanske ihåg benämningen *fight or flight*-reaktioner från
biologilektionerna? 

Upplevelsen av rädsla brukar inte vara särskilt försynt, som i ”det
kanske vore fördelaktigt att börja fundera på att sätta ned den
gulliga björnungen så att den kan springa till den väldigt arga
björnmamman där borta”. Rädsloreaktionerna är direkta och automatiska.
Pang! Och så märker du plötsligt att du har lämnat björnungen i fred
och springer bort från hotet. Inlärningen som sker i samband med rädsla
brukar vara så stark att du sedan -- omedvetet eller medvetet -- till
och med undviker *platsen* där du blev rädd.

Skillnaden mellan ångest och rädsla är den här: där rädsla handlar om
reella hot (arg björnmamma) handlar ångest om härledda inre hot (tanken
att kollegan ska avvisa dig, att chefen ska skälla ut dig för att du
behöver hjälp, att barnen inte ska tro att du tycker om dem när du
ställer krav eller att vännen ska tro att du inte tycker om hen). Med
’härledda inre hot’ menas att ångesten triggas av sådant som sinnet
levererar, mer eller mindre medvetet: *tänk-om*-tankar och
*jag-borde-ha-gjort-så-istället-* eller *jag-måste*-tankar. 

## När vi låter ångesten styra börjar vi undvika

Begrunda bilden nedan en stund. Börja längst upp och följ pilarna runt
ett helt varv.


![Det stora problemet med att i alltför hög grad följa stegen i ångestcirkeln är att ofta innebär en högre grad av självdömande och ältande, vilket i sin tur leder till ännu mer undvikande, vilket i sin tur leder till ännu mer ångest.](sites/respekt/media/image/ångestcirkeln-redux-B-slinga.svg)

Som du ser finns det en stor och uppenbar fördel med undvikande: *Du slipper
ångesten direkt*! Det är att du slipper ångest som är den stora vinsten med att
handla i enlighet med ångestcirkeln.

Men det finns förstås några väldigt stora nackdelar med att låta
ångestreduktion eller -eliminering styra livet.

För det första missar du sådant som är viktigt för dig i de situationer som du
undviker. Om du till exempel har ångest inför tanken att du kan bli avvisad
eller bortgjord om du går på en fest, och därför väljer att tacka nej, så missar
du det viktiga som ångesten i sig påminner dig om: Den härledda rädslan att bli
avvisad hänger ju ihop med en längtan efter närhet och gemenskap.

När du undviker ger du dig inte heller chansen att själv ta reda på om det
härledda -- tänkta -- hotet faktiskt existerar eller inte. Då blir inlärningen
istället att du måste fortsätta undvika varje gång du är rädd. Ditt liv börjar
krympa. Det finns ju alltid något nytt att oroa sig för eller grubbla över.
Eftersom vi som art under evolutionen har utrustats med en kraftfull förmåga att
uppleva ångest -- och en önskan om att slippa den -- kan försöken att hålla
ångesten borta få ”livet att krympa”. Det vill säga att du missar allt mer av
det du värdesätter, både i relation till dina målsättningar som du formulerat när du jobbat med det här självhjälpsmaterialet och i din vardag i stort.

Tyvärr innebär det i sin tur att du kanske *dessutom* börjar tänka
katastroftankar om kommande händelser och/eller klandra dig själv för att du har
det svårt, vilket ofta är förknippat med känslor av skam. Du kan lägga märke
till det i form av tankar som ”varför måste jag vara så dålig på \...”, ”jag
måste skärpa mig \...”, ”jag kommer aldrig att klara av \...”. Och så vidare.
Genom undvikande som fenomen hänger ångest därigenom också ihop med depression
-- och länken är dubbelriktad. När du undviker på grund av ångest riskerar du
att bli nedstämd, eftersom du tappar kontakt med sådant som är belönande i livet
(vänskap, närhet, utvecklande utmaningar och så vidare). När du är nedstämd
riskerar du att utveckla nya ångestproblem, eftersom du genom undvikandet inför
dig själv bekräftar (den felaktiga) slutsatsen att det enda sättet att slippa
ångest är att fortsätta hålla dig borta från det som väcker ångest.

Du är inte ensam om att ha det så här. Det är en del av villkoren för
allt mänskligt liv. Vi kämpar alla!

## Du kan ersätta undvikande med aktivt deltagande

Det är väldigt förståeligt att man väljer att undvika jobbiga situationer.
Undvikande leder nästan alltid till att de primära jobbiga ångestkänslorna (med
kroppsliga symptom som exempelvis snabbare puls, spända muskler, svettningar
eller bara vaga obehagskänslor i magtrakten) försvinner eller minskar.

Här är ett förmodligen jobbigt budskap: *all forskning och all beprövad
erfarenhet säger att det är genom att närma sig obehaget istället för att
distansera sig från situationer som väcker obehaget som ångesten på sikt kan bli
mindre*. Samtidigt innehåller budskapet ett löfte: Genom att arbeta aktivt och
flexibelt med att bryta undvikande (även i närvaro av ångest), så kan du forma
ditt liv på det sätt du önskar.

Titta på den här bilden. Fundera på vilka av de understrukna fördelarna
med att aktivera dig och söka upp olika slags situationer som väcker
ångest som du själv kan relatera till just nu.


![Att börja öva upp en vana att bryta undvikand innebär paradoxalt nog att du säger ja till och accepterar mer ångest -- vilket också innebär att du förutom mer kontakt med det du värdesätter också på sikt kan uppleva att du både kan tolerera och reglera ångest allt bättre.](sites/respekt/media/image/aktivacirkeln-redux-E-slinga.svg)

Skulle du vilja låta ångest bli en signal om att det finns något nytt att lära i
situationen som väcker ångest, snarare än att du måste undvika situationen? Det
hoppas vi! Vi har ett förslag på en metod som hjälper dig att börja lära dig av
faktiska erfarenheter.

## Börja göra beteendeexperiment

I den aktiva cirkeln finns det ett antal fördelar med att testa att
utföra målbeteenden och att sedan utvärdera hur det gick. Det är det som kallas
*beteendeexperiment* eller *exponering*.

::: {.callout-warning}
Ibland är högt tempo och hög aktivitet i sig
ett sätt att undvika känslor av ångest. Då gäller det att fundera på
vilken funktion den höga aktivitetsnivån fyller. Om det handlar om
minskning av ångest i olika situationer så är det inte den typ av
”aktivt deltagande” som avses här. Aktivt deltagande för en stressad
person skulle mycket väl kunna vara att göra avslappningsövningar och
komma i kontakt med sina känslor. Och att träna på att säga nej! Vi
återkommer till det i vecka 5.
:::

När du lite varsamt tar din egen ångest i handen och gör det som är viktigt för
dig i ett beteendeexperiment så \...

-   **Gör du det som är viktigt** -- genom att observera och erkänna
    ångesten, utan att trycka bort den, kan du både få kunskap om vad
    som är viktigt för dig och få energi över att rikta uppmärksamheten
    mot det. Ångest och obehag sitter ofta intimt samman med värden.
    Till exempel är förväntansångest över en kommande presentation på
    arbetet förmodligen ett uttryck för att det är viktigt för personen
    att bli accepterad och att få delta i ett sammanhang med andra
    människor. Undvikande tar dig inte närmare det som är viktigt.
    Aktivt deltagande tar dig närmare det som är viktigt. 
-   **Märker du att du klarar av att reglera ångest** -- undvikande
    bygger ofta på upplevelsen av att ångesten signalerar livsfara. En
    presentation på jobbet kanske *känns* livsfarlig (du kommer kanske
    ihåg att kroppen inte gör skillnad på rädsla för björnmammor och
    ångest inför en presentation på jobbet) men är sällan det. Genom att
    stanna kvar i situationen som du tidigare undvek ger du dig själv
    möjlighet att upptäcka att du faktiskt klarar av att reglera ned din
    ångest till hanterbara nivåer, ganska snabbt dessutom.
    Alla kroppsreaktioner går av rent biologiska orsaker ned över
    tid när du stannar kvar med full närvaro i situationen. Även ångest!
-   **Bygger du självmedkänsla** -- genom att observera och erkänna din
    ångest i situationer som många gånger tidigare har varit besvärliga
    för dig (genom att du varit i en kontext som varit bestraffande
    eller för att du under lång tid har undvikit liknande situationer)
    förbättrar du möjligheterna att acceptera obehaget. Att förstå
    varför du upplever ångest gör det lättare att tolerera den. Du
    förtjänar acceptans från dig själv både för det som har varit och
    det som händer just nu: *Det är vad det är*.
-   **Får du det du värdesätter** -- om du värdesätter att på lika
    villkor som andra vara en del av ett sammanhang med andra människor,
    så är det bara aktivt deltagande som ger dig möjlighet att uppnå
    det. Även om du deltar aktivt så får du inte det du värdesätter
    *precis varje gång*, men du ser i alla fall till att oddsen är till
    din favör *precis varje gång*!
-   **Förbättrar du ditt självförtroende och din självkänsla**.
-   **Kommer du att märka att det går allt lättare med tiden** -- det du
    idag kämpar med är resultatet av att negativa förutsägelser om hur
    det kommer att gå i olika situationer har börjat sprida sig som
    ringar på vattnet. Samma fenomen kommer att göra att aktivt
    deltagande blir lättare med tiden -- du kommer att med hjälp av
    erfarenhetsmässigt insamlade positiva förutsägelser om hur det
    kommer att gå (inklusive om din egen förmåga att utstå visst
    obehag) i olika situationer bli allt mer benägen att delta aktivt i
    både liknande och helt andra situationer i livet! Att utföra
    beteendeexperiment är att ge sig möjlighet att samla positiva
    erfarenheter.

Du kan vända upp och ned på den negativa spiralen så att den blir en
positiv spiral.

## Mina skäl att utföra beteendeexperiment

Med avstamp i argumenten ovan, vilka är dina egna skäl att börja utföra beteendeexperiment?

::: {.content-visible when-format="html"}
[Mina skäl att utföra beteendeexperiment (PDF)](forms/100respekt-mina-skal-beteendeexperiment.pdf)
:::

Denna och kommande veckor kommer du att få hjälp att utföra olika
beteendeexperiment som bygger på dina första målsättningar som du
började formulera i vecka 1. När du nu har läst det här avsnittet, har du hittat några ytterligare situationer och relationer att träna konstruktiv självhävdelse i? Lägg till även dem i arbetsbladet med SMARTa mål.

::: {.content-visible when-format="html"}
[Mina mål: självhävdelsebeteenden att öka (PDF)](forms/100respekt-SMARTa-mal.pdf)
:::
