---
lang: sv
title: Lite om inlärning, obehag och motivation
---

Vi ska snart smyga igång träning i progressiv avslappning. Men först
vill vi säga något om inlärning och motivation. Och om ångest och
obehag.

Albert Einstein lärde sig inte matematik bara genom att lösa ett enda
matematiktal i grundskolan, Annika Sörenstam lärde sig inte behärska den
perfekta golfsvingen första gången hon ställde sig på driving range.
Båda gjorde precis som vi andra gör när vi lär oss något ordentligt --
de tragglade, övade och gnatade i oöverblickbart många situationer (på
psykologlingo kallas det *multiple exemplar training*). Så är det även
för den som lär sig progressiv avslappning. För att du ska bli så bra på
avslappning att det hjälper dig att sänka den allmänna spänningsnivån
gäller det att du gör övningarna ofta och i många situationer: på
bussen, på promenaden, på jobbet, när du är lugn, när du känner dig
stressad, när det är roligt att göra det, när det känns motigt, när du
är ensam, när du är bland människor, och så vidare.

[[Tips!]{.rlabel} Den här filmen på engelska med psykologen Carol Dweck
förklarar skillnaden mellan *growth mindset* och *fixed mindset*, det
vill säga olika sätt att se på intelligens och inlärning. Ett *fixed
mindset* är det självbesegrande antagandet att intelligensen är medfödd
och oföränderlig, ett *growth mindset* är det för utveckling hjälpande
antagandet att intelligens är resultat av varierad och repeterad
inlärning. Det låter konstigt, men inlärning fungerar faktiskt extra bra
när du känner lagom mycket obehag. (Hur var det för dig när du lärde dig
division och multiplikation? Att cykla?) Du kommer att få jobba mycket
mer med dina egna antaganden kring det du tycker är svårt i modul 3 och
framåt. ]{.rtip}Enligt aktuell forskning maximerar du inlärningen om du
skapar variation, exempelvis gör avslappningsövningarna \...

-   på olika platser
-   vid olika tidpunkter -- morgon, middag, kväll \...
-   i olika känslotillstånd
-   med olika stressnivå
-   ensam eller bland andra
-   med olika \... ja, du förstår: så varierat som möjligt!

Och allra bäst blir inlärningen om du håller i övandet över tid. Det är
därför vi smygstartar med progressiv avslappning redan här i vecka 2.

Kom ihåg att samma princip för inlärning gäller för precis allt du
kommer att lära dig, både i det här programmet och i livet i stort.

## Men vänta nu \... gäller det där med variation även obehag?

Ah, tack för den frågan. Det är en bra fråga! Svaret är ja, även om det
känns helt uppåt väggarna galet och kontra-intuitivt. Men faktum är att
den allra senaste forskningen säger att det är eftersträvansvärt att
mixa och matcha träning med olika grad av ångest/obehag. Det är det som
ger nyinlärning. Utan någon form av obehag eller motstånd -- ingen
nyinlärning. Och utan nyinlärning består de gamla besvären.

Känns det jobbigt när du läser det här? Du behöver inte uppsöka maximalt
obehag. Det räcker gott att börja anamma en mer *förlåtande* och
*accepterande* inställning till dig själv i alla de situationer som
redan nu leder till ångest. Under det här programmet, lägg märke till om
du börjar klandra dig själv för att du har känt obehag när du har gjort
något svårt (som att säga nej på ett konstruktivt sätt, eller att säga
din mening i ett socialt sammanhang). Om du märker att du tänker saker
som \"jag kommer aldrig klara av hela det här programmet\" eller \"det
spelar ingen roll hur mycket jag försöker, det går åt h-vete i alla
fall\" -- påminn dig då om att ångesten du kände när du stannade kvar i
den där jobbiga situationen är ett kvitto på att du lade en byggsten i
utvecklandet av en ny och bredare beteenderepertoar. Passa även på
att **ge dig själv en belöning** för att du gjorde något svårt.

Du är värd all uppmuntran du kan få, inte minst den som bara du kan
ge dig själv.

## Om självförtroende och motivation

Det är inte alltid så lätt att hålla styrfart när man börjar träna på
något. Kanske går det bra den första tiden, sedan stöter man på en
motgång, och då tappar man självförtroende och lägger av. Eller är
dåligt självförtroende *detsamma* som att lägga av?

 

## Reflektion

##cd204f8d776d663e0157edfd190db93e=
